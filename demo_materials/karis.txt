Alar Karis (sündinud 26. märtsil 1958 Tartus) on eesti molekulaargeneetik ja arengubioloog, alates 11. oktoobrist 2021 Eesti Vabariigi president. Ta on olnud Eesti Maaülikooli ja Tartu Ülikooli rektor.
Aastatel 2013–2018 oli ta riigikontrolör ning alates aprillist 2018 Eesti Rahva Muuseumi direktor.
Riigikogu valis 31. augustil 2021 peetud presidendivalimistel Karise Eesti Vabariigi presidendiks.

Karis lõpetas 1976. aastal Tartu 2. Keskkooli[1] ja 1981. aastal Eesti Põllumajandusakadeemia veterinaariateaduskonna. Hiljem täiendas ta end mitme ülikooli juures Saksamaal, Suurbritannias ja Hollandis.[2] Akadeemiliselt on ta alates 2010. aastast Eesti Üliõpilaste Seltsi koopteeritud vilistlane.
Alates 1999 on ta Tartu Ülikooli professor. Tema teadustööd on Eesti teadlastest kõige tsiteeritumate hulgas.[2]
Aastatel 2003–2007 oli ta Eesti Maaülikooli rektor. Tema ametiaeg lõppenuks 2007. aasta lõpus.[2]
31. mail 2007 valiti Karis 198 poolthäälega 257-st Tartu Ülikooli rektori ametikohale, mida ta asus täitma sama aasta 1. juulil. Kandidaadiks esitasid ta Tartu Ülikooli Tehnoloogiainstituut, füüsika-keemia-, bioloogia-geograafia- ja arstiteaduskond. Esimeses hääletusvoorus kogusid Volli Kalm ja Margit Sutrop 69 ning Karis 112 häält, teises voorus Karis 143 ja Kalm 110 häält. Kolmandas voorus, kuhu pääses Karis üksi, sai ta 198 häält.[2]
Enne Karist oli Tartu Ülikooli rektor Jaak Aaviksoo, kes hakkas enne ametiaja lõppu kaitseministriks. Aaviksoole järglase otsimiseks korraldati esimesed rektorivalimised juba 18. jaanuaril 2007, kuid need ebaõnnestusid, sest ükski kandidaat ei saanud nõutavat 150 häält, isegi mitte kolmandas voorus, kuhu pääses ainult Ene Ergma (sai 143 häält).[2]
Ametlik üleandmistseremoonia toimus 3. juulil, mil Karis võttis rektori kohusetäitjalt Tõnu Lehtsaarelt üle ülikooli varad ja asjaajamise.
Karis inaugureeriti Tartu Ülikooli aulas 31. augustil 2007. Rektori ametiraha andis talle üle Eesti president Toomas Hendrik Ilves.
Teiseks ametiajaks Karis Tartu Ülikooli rektori ametisse ei kandideerinud. Tema töö sellel ametikohal lõppes 30. juunil 2012.
2010. aastal nimetati Alar Karis Tšiili Vabariigi aukonsuliks.
26. märtsil 2013 nimetas Riigikogu Karise riigikontrolöriks.
2017. aasta oktoobris valiti Karis Eesti Rahva Muuseumi direktoriks.
6. veebruaril 2021 valiti Karis Eesti Maaülikooli nõukogu esimeheks.
31. augustil 2021 valiti Karis Eesti Vabariigi presidendiks, asudes ametisse 11. oktoobril.